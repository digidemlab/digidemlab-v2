---
lang: sv
date: 2020-08-28 14:10:20 +0200
title: Dags för Lundbys medborgarbudget
image: "/uploads/dsc05116.jpg"
thumbnail: ''
excerpt: 'Nu drar stadsdelen Lundby igång sin medborgarbudget tillsammans med bostadsföretagen
  Familjebostäder och Stena fastigheter. '
ingress-text: Nu drar stadsdelen Lundby igång sin medborgarbudget tillsammans med
  bostadsföretagen Familjebostäder och Stena fastigheter. Skolan är i centrum för
  processen enligt ett internationellt beprövad koncept.
links: []
ref: ''

---
Digidem Lab har genomfört utbildningar och workshops för personal på Lundby stadsdelsförvaltning, bostadsföretagen Familjebostäder, Stena fastigheter och samverkansorganisationen Fastighetsägare centrala Hisingen (FCH). Vidare ska personal på Bjurslättskolan utbildas. Allt för att kvalitetssäkra arbetet med medborgarbudgeten och försöka inkludera tidigare erfarenheter. För att ha skolan i centrum för områdesutveckling är något som är väl beprövat på flera håll internationellt.

– Idag är det drygt 11000 institutioner i världen som jobbar med medborgarbudget. Det sprider sig snabbt. Vi ger lite exempel på hur man har jobbat med skolor och hyresgäster internationellt tidigare, berättar Sanna Ghotbi, Citizen Participation Consultant på Digidem Lab.

Målgruppen för medborgarbudgeten är barn och vuxna i närområdet kring Bjurslättskolan där också de medverkande bostadsföretagen har hyresbostäder. Utöver bostadsföretagen deltar grundskolan, förskolan, fritidsförvaltningen och biblioteket under stadsdelens koncept Skolan mitt i Lundby.

– Internationellt är konceptet känt som ”Community School” men vi är först i Sverige med att jobba på det här sättet. Skolan ska vara en medborgardriven mötesplats även efter skoltid - en resurs för området. Vi hoppas att det ska leda till ökat engagemang i området och resultera i saker som går att få till ganska snabbt, beskriver Victoria Trygg från Lundby stadsdelsförvaltning, som medverkade via videolänk.

![](/uploads/dsc05050-1.jpg)_Sari Isberg från Stena Fastigheter håller upp datorn där Victoria Trygg från Lundby stadsdelsförvaltning deltog via video_

Bostadsföretagen som deltar vittnar om att det är generellt är svårt att få engagemang från hyresgästerna i områdets utveckling. Det är en av anledningarna till att de vill prova medborgarbudget (eller boendebudget).

> Vi som fastighetsägare får ta till nya metoder för att uppmuntra engagemang

– De senaste åren har det varit jättesvårt att få människor att engagera sig. Det är väldigt olika hur aktiv den lokala hyresgästföreningen är exempelvis, ibland finns det inte någon alls. Därför får vi som fastighetsägare ta till nya metoder för att uppmuntra engagemang, berättar Pernilla Hallberg från Fastighetsägare Centrala Hisingen (FCH).

![](/uploads/dsc05113.jpg)_Gänget från Familjebostäder och FCH på Digidem Labs workshop._ 

En viktig aspekt för en lyckad process är att det finns tillit. De som medverkar behöver vara övertygade om att deras engagemang kan ge konkreta resultat. Detta är något som går att se tydligt i de områden där medborgarbudget har blivit återkommande.

– I Frankrike där jag kommer ifrån är många skolor involverade i medborgarbudgetar varje år, berättar Pierre Mesure, Citizen participation consultant från DIgidem Lab. Det har blivit en återkommande rutin att rösta. Min syster som går i högstadiet har blivit väldigt van.

I Paris deltar hyresgäster från 250 000 bostäder i boendebudgetar och deltagandet ligger på mellan 20 och 50 procent av de boende.

– Det är en imponerande siffra för en så ny process. Detta märker vi även i Sverige i de områden som haft en sådan process fler år i rad. När fler upptäcker att förslagen verkligen blir av ökar motivationen att delta nästkommande år, beskriver Pierre.

Ytterligare en framgångsfaktor är att involvera nyckelpersoner i områdena, från föreningsliv eller andra lokala eldsjälar. Detta är något som Sari Isberg från Stena Fastigheter med den spännande titeln ”relationsförvaltare” gör varje dag.

– Jag har det roligaste jobbet på Stena, slår hon fast med ett leende.

![](/uploads/dsc05073.jpg)_Personal från Stena Fastigheter på Digidem Labs workshop_